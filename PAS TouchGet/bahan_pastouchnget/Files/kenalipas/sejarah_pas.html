<html>

<head>
<meta http-equiv=Content-Type content="text/html; charset=windows-1252">
<meta name=Generator content="Microsoft Word 12 (filtered)">
<title>Sejarah PAS</title>
<style>
<!--
 /* Font Definitions */
 @font-face
	{font-family:Helvetica;
	panose-1:2 11 6 4 2 2 2 2 2 4;}
@font-face
	{font-family:"Cambria Math";
	panose-1:2 4 5 3 5 4 6 3 2 4;}
@font-face
	{font-family:Calibri;
	panose-1:2 15 5 2 2 2 4 3 2 4;}
 /* Style Definitions */
 p.MsoNormal, li.MsoNormal, div.MsoNormal
	{margin-top:0cm;
	margin-right:0cm;
	margin-bottom:10.0pt;
	margin-left:0cm;
	line-height:115%;
	font-size:11.0pt;
	font-family:"Calibri","sans-serif";}
h1
	{mso-style-link:"Heading 1 Char";
	margin-top:11.25pt;
	margin-right:0cm;
	margin-bottom:11.25pt;
	margin-left:0cm;
	font-size:31.0pt;
	font-family:"Times New Roman","serif";
	font-weight:bold;}
p
	{margin-top:0cm;
	margin-right:0cm;
	margin-bottom:11.25pt;
	margin-left:0cm;
	font-size:12.0pt;
	font-family:"Times New Roman","serif";}
span.Heading1Char
	{mso-style-name:"Heading 1 Char";
	mso-style-link:"Heading 1";
	font-family:"Times New Roman","serif";
	font-weight:bold;}
.MsoPapDefault
	{margin-bottom:10.0pt;
	line-height:115%;}
@page WordSection1
	{size:612.0pt 792.0pt;
	margin:72.0pt 90.0pt 72.0pt 90.0pt;}
div.WordSection1
	{page:WordSection1;}
-->
</style>

</head>

<body lang=EN-US>

<div class=WordSection1>

<p class=MsoNormal style='margin-bottom:11.25pt;line-height:13.2pt;background:
white'><b><span style='font-size:11.5pt;font-family:"Helvetica","sans-serif";
letter-spacing:.75pt'>Sejarah Parti Islam Semalaysia (PAS)</span></b></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Kejayaan
cemerlang PAS dalam pilihan raya umum ke-12 pada 2008 telah meletakkan PAS
sebagai sebuah parti pembangkang utama yang dilihat oleh rakyat berupaya
mengambil alih pemerintahan negara. Semenjak 1990, PAS telah melangkah maju
daripada sebuah parti pembangkang yang dianggap ‘ekstrem’ menjadi sebuah parti
pemerintah yang moderat dalam melaksanakan cita-cita Islamnya bermula di
Kelantan semenjak 1990, kemudian ke Terengganu pada 1999 hingga 2004, dan kini
PAS mendapat kepercayaan rakyat di Kedah, Perak dan Selangor. Di Parlimen juga,
PAS telah bangkit dan menguasai 10 peratus daripada kerusi Parlimen atau 25
peratus daripada keseluruhan kerusi pembangkang. Perkembangan ini meletakkan
PAS dalam perhatian peminat politik, pengkaji dan juga penyelidik.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Sebenarnya,
kemunculan PAS dalam sejarah politik tanah air telah bermula semenjak 23 Ogos
1951 apabila para ulamak yang bersidang di Kuala Lumpur bersetuju menubuhkan
sebuah persatuan yang dinamakan Persatuan Ulamak Se-Malaya. Nama persatuan ini
kemudiannya diubah menjadi Persatuan Islam Se-Malaya (PAS) pada 24 November
1951, dalam satu persidangan ulamak Malaya di Bagan Tuan Kecil (Butterworth),
Seberang Prai. Itulah sekelumit permulaan sejarah PAS yang diasaskan oleh para
ulamak yang kemudiannya berkembang menjadi sebuah pertubuhan politico-dakwah
yang penting di negara ini. Penglibatan dan sumbangan PAS dala politik negara
bermula sebaik sahaja ia ditubuhkan walaupun ramai pengkaji mengatakan PAS
hanya menyertai politik menjelang pilihan raya 1955.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Kemunculan
PAS ini dikatakan hasil daripada silang pengaruh yang berlaku antara beberapa
gerakan Islam yang lebih awal seperti Ikhwanul Muslimun di Mesir, Masyumi di
Indonesia dan Jamaat Islami di Pakistan. Ketiga-tiga pengaruh ini telah
menyerap masuk ke Tanah Melayu melalui para ulamak yang belajar di Mesir,
Mekah, India dan Indonesia. Ksedaran yang awal ialah para ulamak atau umat
Islam memerlukan sebuah pertubuhan atau badan yang boleh mewakili mereka dalam
semua aspek kehidupan terutama dalam keadaan Tanah Melayu sedang dijajah oleh
British ketika itu. Longgokan ksedaran ini kemudiannya menghasilkan Majlis
Tertinggi Agama Malaya (MATA) pada 1947 diikuti oleh Hizbul Muslimin pada 1948
kesan daripada usaha gigih Dr Burhanuddin al-Helmy dan Ustaz Abu Bakar
al-Baqir. Walau bagaimanapun, gerakan Islam yang berpusat di Gunung Semanggol
ini terkubur ekoran penguatkuasaan Ordinan Darurat pada Jun 1948.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Para
ulamak mengambil beberapa sikap selepas tragedi darurat ini. Ada yang ’tawakuf’
daripada politik kepartian tetapi menggerakkan kesedaran rakyat melalui
institusi pendidikan atau media massa. Dalam fraksi yang lain, para ulamak
telah mengambil sikap untuk menyertai parti nasionalis Umno bagi membolehkan isu-isu
umat Islam diperkatakan. Beberapa tokoh Hizbul Muslimin seperti Tuan Haji Ahmad
Fuad Hassan, seorang lepasan Maahad Il Ihya Assyariff, Gunung Semanggol telah
menyertai Umno pada 1950 dan dilantik mengetuai Bahagian Agama dan Pelajaran
Umno. Bahagian ini kemudiannya mengaturkan beberapa persidangan untuk
membolehkan ulamak menubuhkankan persatuan. Dalam tulisannya, ”Ulamak Malaya
Belum Bersatu dan Belum Punya Persatuan”, Haji Ahmad Fuad menyifatkan kedudukan
ulamak ketika itu umpama sampah yang tidak dihargai kerana tiada kekuatan.
Lebih-lebih lagi ketika itu ulamak telah muak dengan sikap Umno yang
mengabaikan isu pemurtadan Natrah, pengajuran judi loteri, fun fair, kaberat
dan lain-lain. Dalam satu persidangan ulamak yang dipimpin oleh Sheikh Abdullah
Fahim, Mufti Pulau Pinang di Seberang Perai pada 1951, mereka telah
mengeluarkan fatwa mengharamkan judi loteri anjuran Umno.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Dalam
konflik pelbagai yang dihadapi oleh para ulamak dan situasi politik semasa yang
masih tidak menuju kepada jalan Allah itu, maka para ulamak membuat pendirian
untuk menubuhkan PAS. Haji Ahmad Badawi, seorang ulamak di Seberang Perai telah
mengeluarkan satu manifesto yang dinamakan ’Manifesto al-Badawi’ dengan tema
”Ulamak ke Jalan Allah” bagi menyambut persidangan untuk menubuhkan PAS pada 24
November 1951. Mereka memutuskan supaya PAS menjadi sebuah pertubuhan politik
Islam yang memperjuangkan kemerdekaan melalui landasan demokrasi ke arah
membentuk sebuah negara yang diredhai Alah. Para ulamak menolak bentukbentuk
perjuangan yang diasaskan berdasarkan ideologi ciptaan manusia yang dibawa
masuk oleh penjajah.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Semenjak
itulah, PAS muncul sebagai sebuah pertubuhan politik Islam yang memperjuangkan
kemerdekaan negara, kemudian menyertai pilihan raya demi pilihan raya. PAS juga
menggunakan pelbagai saluran untuk menyampaikan mesej dakwahnya termasuk
membentuk beberapa kerjasama politik dengan orang bukan Islam semenjak 1953. Di
bawah kepemimpin Tuan Guru Haji Ahmad Fuad Hassan dan Dr Haji Abbas Alias, PAS
bercakap soal kemerdekaan yang boleh ditegakkan hukum Islam. PAS menolak
kerakyatan jus soli yang merugikan peribumi dan PAS mendesak supaya Islam
dijadikan dasar negara yang merdeka. Apabila Dr Burhanuddin al-Helmy mengambil
alih kepemimpinan PAS pada akhir 1956, PAS mula memperincikan sikapnya terhadap
kemerdekaan yang hendak dicapai yang dianggap ’masih kosong’ dari<br>
matlamat sebenar kerana mengabaikan kebangsaan Melayu dan ketuanan Islam<sup>1</sup>.
Hal ini tergambar daripada hasrat Dr Burhanuddin,</span></p>

<p class=MsoNormal style='margin-bottom:11.25pt;line-height:150%;background:
white'><i><span style='font-size:9.0pt;line-height:150%;font-family:"Helvetica","sans-serif"'>”Dalam
perjuangan kita (PAS) bagi mencapai kemerdekaan, kita telah dan terusmenerus
memperjuangkan Melayu itu sebagai kebangsaan bagi negara Tanah Melayu ini
dengan bertapak di atas asas ideologi Islam yang maha suci”<sup>2</sup>.</span></i></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Penyertaan
PAS dalam pilihan raya 1959 telah memberikan kejayaan besar apabila Terengganu
dan Kelantan berjaya dikuasai. PAS membentuk kerajaan yang dipimpin oleh Mohd
Daud Abdul Samad di Terengganu dan Ustaz Ishak Lotfi Omar di Kelantan sebagai
Menteri Besar. PAS memulakan langkah sebagai kerajaan di dua negeri Pantai
Timur untuk menterjemahkan ideologi perjuangannya yang berasaskan al-Quran dan
Sunnah. Namun begitu, kerajaan PAS di Terengganu telah dijatuhkan pada Oktober
1961 hasil permainan politik kotor Perikatan. Di Kelantan, PAS berjaya bertahan
sehingga BN mendaruratkan Kelantan pada akhir 1977. Dalam konteks ini, PAS-lah
satu-satunya pembangkang yang diberikan kepercayaan oleh rakyat untuk
memerintah kerajaan negeri di negara ini.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Selepas
kejatuhan Terengganu pada hujung 1961, PAS mulai menerima tekanan-tekanan
politik seperti penyalahgunaan ISA, penahanan Dr Burhanuddin al-Helmy diikuti
oleh sekatan politik, keganasan Pemuda Tahan Lasak Umno dan beberapa siri
pembunuhan politik. Perjuangan PAS untuk memartabatkan kebangsaan Melayu Raya
berasaskan Islam telah dijadikan kambing hitam dalam Konfrantasi Indonesia pada
1963. PAS menolak pembentukan Malaysia kerana mahukan sebuah negara Melayu yang
lebih besar meliputi seluruh alam Melayu dibentuk. Dalam masa yang sama Umno
mencanangkan isu-isu perkauman yang akhirnya membawa kepada beberapa siri
perbalahan kaum di Pulau Pinang, Perak dan Singapura antara 1964 hingga 1969,
dan kemuncaknnya tercetus Tragedi 13 Mei 1969 yang mengubah landskap politik
negara. Selepas tragedi ini, Datuk Mohd Asri Muda yang memangku jawatan Yang
Dipertua Agung PAS semenjak 1965 telah dilantik sebagai Yang Dipertua Agung PAS
pada 1971.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>PAS
memasuki era baru dalam politik negara apabila PAS mula meneroka kerjasama
dengan Umno bagi menjamin kestabilan politik negara, mengekalkan ketuanan
Melayu dan menyerapkan Islam dalam pemerintahan. PAS menyertai beberapa parti
lain telah membentuk Kerajaan Campuran PAS-Perikatan pada 1973, kemudian
sama-sama mengasaskan Barisan Nasional (BN) pada 1974. BN mencapai kejayaan
besar dalam pilihan raya 1974 dan PAS sendiri telah berjaya menembusi
ruang-ruang yang baru sehingga membolehkan Islam di sampaikan ke corong telinga
rakyat dengan lebih berkesan. Walau bagaimanapun, keterbukaan PAS dalam
membentuk kestabilan politik negara telah disalahgunakan oleh musuh-musuh
politiknya dengan melaga-lagakan pimpinan PAS sehingga terjadi krisis politik
Kelantan pada 1977. Akibatnya, PAS telah menolak Akta Darurat (Kelantan) 1977
yang menyebabkan PAS bukan sahaja disingkirkan dari BN, tetapi turut kehilangan
Kelantan.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Setelah
melalui tempoh yang mencabar antara 1978 hingga 1982 di mana PAS terpaksa
berhadapan dengan perpecahan, kehilangan kuasa pemerintahan, tekanan ISA dan
krisis kepemimpinan, akhirnya PAS telah mengasaskan kepemimpinan ulamak pada
Oktober 1982. Tuan Haji Yusof Rawa telah diangkat untuk memimpin PAS bagi
menggantikan Datuk Mohd Asri yang meletakkan jawatan. Permulaan era
kepemimpinan ulamak memperlihatkan PAS kembali kepada asas perjuangannya untuk
mendaulatkan Islam dan memberikan penekanan terhadap kwajipan tersebut. Gerakan
dakwah PAS berkembang dengan lebih tersusun melalui pendekatan haraki dan dalam
masa yang sama PAS terus membina jambatan dakwah dengan non-Muslim sehingga
terbentuk Majlis Perundingan Cina (CCC). Di sudut yang lain, pendekatan PAS
telah disambut oleh kerajaan dengan melaksanakan juzuk tertentu daripada Islam
seperti Dasar Penerapan Nilai-nilai Islam, Dasar Bersih, Cekap dan Amanah serta
penubuhan Bank Islam, Universiti Islam Antarabangsa dan lain-lain.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Paling
mencabar pada era kepemimpinan ulamak ialah beberapa siri penyalahgunaan ISA
yang berlaku pada 1984, 1987 dan 1989, ketimbang dengan desakan PAS untuk
diadakan Debat Terbuka PAS-Umno pada 1984. Dalam kemelut ini, tercetus pula
tragedi Memali pada November 1985 yang mengorbankan 14 orang ahli PAS. Tetapi,
pada 1987, Umno pula menghadapi krisis kepemimpinan sehingga parti tersebut
diharamkan. Yang Dipertua Agung PAS, Ustaz Fadzil Mohd Noor memanfaatkan
kesempatan ini dengan mewujudkan kerjasama politik dengan serpihan Umno,
Semangat 46 yang membolehkan PAS berkuasa semula di Kelantan. Ketua Dewan
Ulamak PAS (kemudian Mursyidul Am PAS), Tuan Guru Dato’ Nik Abdul Aziz Nik Mat
diberikan kepercayaan untuk memimpin kerajaan Kelantan semenjak 1990. Dengan
dasar ’Membangun Bersama Islam’, PAS berjaya melaksanakan tanggungjawabnya
untuk menegakkan hukum Allah yang berada dalam bidang kuasana.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Pada
1996, PAS mula berkrisis dengan Parti Melayu Semangat 46 (PMS46) yang
menyebabkan Angkatan Perpaduan Ummah (APU) yang dibentuk pada 1989 berpecah.
Dua tahun kemudian, Umno sekali lagi menghadapi perpecahan ekoran pemecatan
Datuk Seri Anwar Ibrahim yang menyebabkan wujudnya gerakan Reformasi. PAS telah
memimpin Majlis Gerakan Keadilan Rakyat Malaysia (GERAK) bagi menuntut keadilan
kepada rakyat, kemudian menubuhkan Barisan Alternatif (BA) pada 1999. Melalui
BA, PAS berjaya merampas semula Terengganu. Timbalan Presiden PAS, Datuk Seri
Tuan Guru Haji Abdul Hadi Awang diamanahkan untuk mengetuai kerajaan Terengganu
sehingga 2004. Selepas pencapaian lemah PAS pada 2004 kerana momentum Perdana
Menteri baru, PAS bangkit semula pada 2008 dengan mengetuai tiga kerajaan
negeri dan turut serta dalam kerajaan di Selangor. Kini, PAS dilihat sebagai
pencabar utama Umno dalam menguasai politik orang Melayu Islam.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>Sepanjang
tempoh 1951-2008 ini, PAS telah dipimpin oleh tujuh orang Yang Dipertua
Agung/Presiden iaitu Tuan Guru Haji Ahmad Fuad Hassan (1951-1953), Dr Haji
Abbas Alias (1953-1956), Profesor Dr Burhanuddin al-Helmy (1956-1969), Datuk
Mohd Asri Muda (1969-1982), Tuan Haji Yusof Rawa (1982-1988), Dato’ Fadzil Mohd
Noor (1988-2002) dan Datuk Seri Tuan Guru Haji Abdul Hadi Awang (2002 hingga
sekarang). Para pengkaji yang menganalisis perkembangan PAS ini mengatakan PAS
telah mengalami empat jenis kepemimpinan iaitu kepemimpinan ulamak tradisi
(1951-1956), kepemimpinan nasionalis kiri (1956-1969), kepemimpinan nasionalis
kanan (1969-1982) dan kepemimpinan ulamak haraki (1982-sekarang)<sup>3</sup>.
Dalam pada itu juga, mereka mengatakan PAS telah melalui empat tahap
perkembangan iaitu tahap kemunculan (1951-1959), tahap kebangkitan (1959-1973),
tahap kemuncak (1973-1977), tahap kejatuhan (1977-1990) dan tahap kebangkitan
semula (1990-sekarang)<sup>4</sup>. Dari sudut pembinaan ideologi perjuangan
PAS, dikatakan berlaku tiga fasa iaitu fasa penubuhan dan pembentukan ideologi
(1951-1958), fasa pencernaan ideologi (1958-1982) dan fasa pengukuhan idelogi
(1982-1995)<sup>5</sup>.</span></p>

<p class=MsoNormal style='margin-bottom:11.25pt;line-height:150%;background:
white'><span style='font-size:9.0pt;line-height:150%;font-family:"Helvetica","sans-serif"'>------------------------------------</span></p>

<p class=MsoNormal style='margin-bottom:11.25pt;line-height:150%;background:
white'><sup><span style='font-size:9.0pt;line-height:150%;font-family:"Helvetica","sans-serif"'>1</span></sup><span
style='font-size:9.0pt;line-height:150%;font-family:"Helvetica","sans-serif"'>
Burhanuddin al-Helmy (1957), Panduan Jiwa Pergerakan, dlm. Suara Islam, Thn. 2,
Bil. 1, Disember.<br>
<sup>2</sup> Burhanuddin al-Helmy (1960), Sambutan Kemerdekaan Kali Ketiga,
Utusan Melayu, 31 Ogos.<br>
<sup>3</sup> Mohd Fadli Ghani (2003), Dewan Pemuda PAS: Suatu Kajian Terhadap
Tahap-tahap Perkembangan Organisasi Dalam Era Bertindak, 1975-2003, Tesis
Sarjana Sastera, Pusat Pengajian Sejarah, Politik dan strategi UKM, h. 27.<br>
<sup>4</sup> Wan Abdul Rahman Latif (1992), Parti-parti Politik di Malaysia:
Asas Perjuangan dan Penerimaan asyarakat, dlm. Dunia Islam, Feb., h. 35.<br>
<sup>5</sup> Zambry Abd Kadir (1995), Religion and Politics: The Search for
Political Legitimacy of The Pan-Islamic Party of Malaysia, Tesis PhD, Temple
University, h. 25-28.</span></p>

<p class=MsoNormal>&nbsp;</p>

</div>

</body>

</html>
